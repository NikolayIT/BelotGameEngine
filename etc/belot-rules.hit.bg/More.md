# Още

Има някои неща, които не са описани в правилата, но е хубаво да се имат пред вид.  
  
В тактическите съвети вече стана дума за това, че не е хубаво да се мами. Официалните правила мълчат по въпроса какво да се прави ако хванете някой в лъжа. Най разпространено е правилото да се записват 26 точки в полза на "излъгания". Според мен това не е достатъчно наказание, защото понякога може да се окаже по-малката злина. Мнението ми е, че при първо нарушение може да се пише 26 и да се предупреди виновника, но при повторно хващане в лъжа е по-добре да се прекрати играта и дълго да не се играе с този човек. Без друго вече удоволствието от играта безвъзвратно е изчезнало.  
  
Под "лъжа" разбирам умишлено нарушаване на правилата с цел победа на всяка цена. В никакъв случай не бива да се санкционира приятелска шега или нещо подобно, когато не е направено с лош умисъл. Все пак белотът е игра за удоволствие и не бива да се третира като боксов мач, където победата е най-важна.  
  
Няма нищо страшно, ако цепите картите дори когато не е ваш ред. Така ако противникът е достатъчно разсеян може да раздаде картите и да спечелите за партньора си правото да е пръв. Само в никакъв случай не злоупотребявайте! Ако противниците ви се дразнят от подобен род шеги, не си и помисляйте да ги правите. Само ще развалите хубавата игра.  
  
Добре е правото за мешане на картите да бъде добре регламентирано. Ясно е, че това е право на раздаващия, но какво да правим ако някой друг вземе картите и ги размеша когато не е негов ред? Едва ли си струва да го накажем като за лъжа. Най-добре е да се измисли някакво леко наказание, което няма да развали удоволствието от играта. Например да го принудим да раздава след като вече е изявил желание да меша.  
  
Често се случва в средата на играта, някой да се сети че не е трябвало той да раздава, искайки заради това да се "развали играта". Разумно е тези рекламации да се уважават само ако са направени преди някой да е обяввил нещо (например "пас"). Случва се също раздаващият да обърка неволно правилната последователност на раздаване на картите. В този случай моралното право да "развалят" играта имат единствено противниците на раздаващия. Ако те не пожелаят това, раздаващият трябва да продължи да раздава, "закърпвайки" грешката си. В този случай обаче, ако той е раздал 6 или повече карти на себе си или на партньора си (вместо 5), човека с повече от 5 карти губи право на обявяване.  
  
Най-честите спорове по време на наддаването възникват във връзка с обяви направени без да се спазва редът (т.е. някой обявява, без да е изчакал да му дойде реда). Такива случаи трябва да се избягват и смъмрят (санкционират), ако обаче неволно се допуснат те са значещи. Т.е. направилият ги е задължен да повтори тази обява когато му дойде редът. Понякога се случва и да не чуем добре обявата на партньора или противника и да направим неправилна обява. Например противника казва купа, а ние мислейки че е пасувал казваме спатия. По този начин непозволено предаваме информация на партньора, която е особено ценна ако е първи. Най-разпространена е практиката в такъв случай да се забранява започванито в този цвят. Това обаче е само едната страна на медала, защото понякага такава санкция се оказва неадекватна. Правилно е да има възможност да се избира измежду: 1) Забрана за започване в обявения неправилно цвят; 2) Задължаване на започване в обявения неправилно цвят; 3) Разрешаване на започване в кой да е цвят (липса на санкция).  
  
Трябва още веднъж дебело да подчертаем че горните съвети за решаване на конкретни спорни ситуации са компромисни. Те са разумни при положение че проблема е възникнал неволно и не си заслужава играта да се "разваля" и да се налагат някакви санкции (26 например). Ако някоя от тези ситуации е предизвикана преднамерено и с цел победа на всяка цена те разбира са твърде меки и приятелски. Следователно трябва да се заменят с писане на наказателни точки или саморазправа :-(  
  
Най-честите проблеми по време на разиграването се отнасят до обявяването на терците, белотите, каретата и т.н. Нарушение, което се е превърнало в порочна практика е обявяването им да става без спазване на никакъв ред. По този начин играчът, който е пръв получава ценна информация, която не би трябвало да получава. Например: Пръвия се чуди какво да играе, но в този момент, партньорът му изпреварва събитията и обявява квинта (100). Гледайки картите си, за първия не е проблем да съобрази каква е квинтата на партньора и да започне с този цвят. Ако решите при такова нарушение да направите разумен компромис, моят съвет е компромисната санкция да е отнемане на правото на противника да е пръв (Започва следващия).  
  
Друго популярно нарушение е да се изяснява точния вид на терците и другите поредици преди завършване на разиграването. Например и двата отбора обявяват терца, но единия не се сдържа и се хвали "Мойта и майорна", давайки съвсем "невинно" информация за картите които държи. Единствената компромисна санкция която ми идва наум е анулиранито на съответната комбинация. Разбира се ако вие намерите по-добро решение, с което се запазва по-приятна за игра атмосфера - използвайте го.  
  
Още нещо: Правилата изискват обявяването на притежаваните комбинации да става с изиграването на първата карта на играча. По мое наблюдение обаче, по-приятна за игра атмосфера има, ако се допуска закъснение на обявяването до захлупване на първата взятка (ръка).  
  
Злоумишлено обявяване на несъществяващи терци, белоти, карета и т.н. трябва да се наказва БЕЗМИЛОСТНО. Минималната санкция, задоволяваща донякъде естествената жажда за мъст е изваждане на едното око :-)  
  
"Неразрешими" спорове възникват когато някой свали картите си на масата и обяви че всички останали ръце са негови. При това положение ако някой не е съгласен се получава доста конфузна ситуация. Проблем е и когато някой от противниците или партньора има белот. Тогава възниква спор може ли да го обяви на свалени карти или не. В тези случаи решението е такова: Сваляйки картите си играчът може да обясни в какъв ред ще ги изиграе. Ако при това има някакви възражения от противниците, се откриват картите и на другите трима и противниците си избират най-добрия за тях възможен начин на разиграване на картите (съобразен единствено с обявения ред на изиграване на свалените карти). Ако не е обявен ред на изиграване на картите противниците имат свободата изцяло да режисират играта до края. По този начин при свалени карти важат всички противникови белоти, които има някакъв начин да бъдат обявени и не важат белотите на партньора, за които има начин да не бъдат обявени.

Всякакви спорове по време на игра трябва да се решават в духа на феърплея и с цел запазване на удаволствието от играта.
